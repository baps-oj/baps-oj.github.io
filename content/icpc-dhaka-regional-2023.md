Title: 2023 ICPC Asia Dhaka Regional and BAPS
Date: 2023-11-04
Category: ICPC
Slug: 2023-icpc-asia-dhaka-regional-and-baps
Modified: 2023-11-13
Tags: icpc
Authors: BAPS
Summary: 2023 ICPC Asia Dhaka Regional and BAPS

## Statement 

<p> আজকের দিনটা আমাদের বিশেষ করে BAPS-এর নতুন systems team-এর জন্যে অনেক বেশি আনন্দের ও স্বস্তির। গত অক্টোবর ১৩-এর ICPC Dhaka preliminary-এর বিভীষিকার পর আজকে সবাইকে নিখুঁত একটা কন্টেস্ট উপহার দেয়া আমাদের নিজেদের জন্যেও অনেক বেশি-ই প্রয়োজন ছিল। সম্পূর্ণ ভলান্টারি একটা প্রোজেক্টে গত কয়েক মাস পরিশ্রম করার পর খারাপ ও ভালো দুই ধরণের প্রতিক্রিয়ার মুখে পড়ে আমাদের দিক থেকেও কিছু জিনিষ পরিষ্কার করার দরকার ছিল। এর আগে বলতে চাইনি, আজকে বলছি। </p>

<p>প্রথমত, BAPS যেমন সম্পূর্ণ ভলান্টারি সংস্থা যার একমাত্র লক্ষ্য দেশের প্রোগ্রামিং কন্টেস্ট ও কম্পিটিটিভ প্রোগ্রামিং-এর মান উন্নয়ন ছাড়া কিছুই না, এর সিস্টেমস টিমটিও এর ব্যতিক্রম নয়। টিমে যারা এবার কাজ করেছেন কেউ এখান থেকে এক পয়সাও সুবিধা নিচ্ছেন না। এবং সবারই কর্মজীবন ও পরিবারের ব্যস্ততা সামলে এই প্রোজেক্টে কাজ করতে বেগ পেতে হয়েছে। সবার উদ্দেশ্য ছিল একটাই, একটা open for all non-commercial contest platform.</p>

<p>এর প্রয়োজন ছিল। টেকনিক্যাল কারণে CodeMarshal-এ বড় পরিবর্তন না করে এটিকে আর চালানো যাচ্ছিল না। দেশে/বিদেশে অনলাইন জাজ নিয়ে আরো অনেকেই কাজ করছেন এবং কেউই আমাদের শত্রু নন। কিন্তু ACM ICPC অনুযায়ী কোন কমার্শিয়াল প্ল্যাটফর্মে কন্টেস্ট করার সুযোগ নেই। এমনকি ভারতীয় রিজিওনাল আয়োজনে অনেকবারের মত আমাদের সাহায্য চাওয়া হলেও এবার আমরা তাদের ফিরিয়ে দিতে বাধ্য হয়েছি। এই অবস্থায় হাতে খুব অল্প সময় নিয়েই আমাদের এই নতুন প্ল্যাটফর্মটির কাজ শুরু করতে হয়। অনেককেই অনুরোধ করা হয়েছে সময় দেয়ার জন্যে। শেষ পর্যন্ত যারা কাজ করেছেন, হতে পারে তাদের চেয়ে মেধাবী মানুষ দেশে এবং প্রবাসে আছেন কিন্তু গুরুত্বপূর্ণ হলো তারা এই সাহসটা করেছেন এবং সাধ্যের পুরোটা দিয়েছেন। শুধু এই কারণেই এদের ধন্যবাদ দিয়ে শেষ করা যাবে না।</p>

<p>এতো কিছুর পর ICPC Preliminary ঠিকমত না করতে পারার আমাদের জন্যে একটা বড় ধাক্কা ছিল। জাতীয় নির্বাচনের জন্যে কন্টেস্ট এগিয়ে আসায় হাতে খুব কম সময় ছিল, টেস্টিং যথাযথ হয়নি। সিস্টেম যে স্কেলিং-এর জন্যে রেডি ছিল না তেমন-ও নয়। কিছু এক্সটার্নাল ফ্যাক্টর সমস্যা তৈরি করেছিল, আমরাও কিছু কনফিগারেশনে ভুল সিদ্ধান্ত নিয়েছিলাম। আমরা পুরো দায়টা নিজের কাধেই নিবো। সেই অনুযায়ী-ই আমরা কাজ করে গেছি। এই দলের প্রায় সবাই ex-contestant বা জাজ। এই ধরণের একটা ইভেন্টে গোলমাল হলে কেমন লাগতে পারে আমরা বুঝি। এবং সবার সাথে আমরাও suffer করেছি। ক্ষতিগ্রস্ত সবার কাছেই আমরা ক্ষমাপ্রার্থী। অনেকেই রুঢ় প্রতিক্রিয়া দেখিয়েছেন, অনেকেই অনাস্থা প্রকাশ করেছেন। কারো প্রতি ই কোন অভিযোগ নেই। আপনাদের জায়গায় থাকলে আমরাও তাই করতাম সম্ভবত। আবার ওই কঠিন সময়ে যারা ভরসা দিয়েছেন, আস্থা রেখেছেন তাদের ধন্যবাদ দিয়ে শেষ করা যাবে না।</p>

<p>সবার সহযোগীতাতেই আজকের অন সাইট কন্টেস্ট ভালো গেছে। দেশের ইন্টারনেটের সার্বিক দুরবস্থা নিয়ে গত ২ দিনের বাড়তি ভোগান্তির পর-ও। এই সাফল্য আপনাদের সবার-ও সাফল্য, আমরা আগের ব্যর্থতার দায়ভারটুকু রাখছি। সাথে এটাও বলা জরুরি, এই নতুন অনলাইন জাজটি কোন ব্যবসায়িক প্ল্যাটফর্ম না, কখনো হবেও না। এটার মালিক আমরা কেউ না, পুরো কমিউনিটি। কমিউনিটি-ই এটিকে এগিয়ে নিয়ে যাবে আমরা সেই আশাই রাখি। আমাদের আর অনেক দূরের পথ যাওয়া বাকি। ICPC Alumni যারা contribute করতে চান BAPS systems team এর সাথে কাজ করতে পারেন। আপনাদের হাত ধরেই আমরা আপনাদের জন্যে সেরা একটি প্ল্যাটফর্ম বানাবো যেটা সকল পর্যায়ে সহজে ও কম খরচে কন্টেস্ট নিতে কাজে আসবে। 
খুব আগ্রহ নিয়ে সেই দিনটির অপেক্ষায় থাকলাম।</p>